
# Όροι και προϋποθέσεις για την δημοσίευση κειμένων
 ![Version](https://img.shields.io/static/v1?label=Έκδοση&message=3.0.2&color=brightgreen) ![When](https://img.shields.io/badge/%CE%A4%CE%B5%CE%BB%CE%B5%CF%85%CF%84%CE%B1%CE%AF%CE%B1%20%CE%91%CE%BD%CE%B1%CE%BD%CE%AD%CF%89%CF%83%CE%B7-%CE%9F%CE%BA%CF%84%CF%8E%CE%B2%CF%81%CE%B9%CE%BF%CF%82%202020-informational)
 
Το [TheBluez.gr](https://thebluez.gr) είναι ιστότοπος δημιουργικής γραφής που δημοσιεύει μυθοπλασία και αρθρογραφία. Πριν μας στείλετε τα κείμενά σας προς εξέταση δημοσίευσης, παρακαλούμε να διαβάστε προσεκτικά τους παρακάτω όρους. 

Η υποβολή των κειμένων στον ιστότοπο, γίνεται υποχρεωτικά στην [φόρμα υποβολής κειμένων](https://thebluez.gr/%CF%85%CF%80%CE%BF%CE%B2%CE%BF%CE%BB%CE%AE-%CE%BA%CE%B5%CE%B9%CE%BC%CE%AD%CE%BD%CF%89%CE%BD/). Στην συγκεκριμένη φόρμα θα πρέπει να τσεκάρετε το πεδίο _έχω διαβάσει τους όρους υποβολής κειμένων προς δημοσίευση και συμφωνώ μαζί τους_. 

Δεν δεχόμαστε, ούτε εξετάζουμε, ούτε δημοσιεύουμε κείμενα τα οποία θα φτάσουν στα χέρια μας με οποιονδήποτε άλλο τρόπο (email, μύνημα σε κοινωνικά δίκτυα, ανάρτηση σε ομάδα που διαχειρίζεται ο ιστότοπος, κλπ).

Με την υποβολή του κειμένου σας στον ιστότοπο, θεωρείται πως έχετε διαβάσει, κατανοήσει και αποδεχτεί πλήρως και ανεπιφύλακτα τους όρους και τις προϋποθέσεις που περιγράφονται στην παρούσα σελίδα.

## 1. Αποδεκτά είδη κειμένων
###### [Terms [C100](#terms-c100)]

Πριν στείλετε οποιοδήποτε εργο σας προς εξέταση δημοσίευσης, θα πρέπει να γνωρίζετε ότι το TheBluez.gr δημοσιεύει κείμενα τα οποία ανήκουν στις παρακάτω κατηγορίες:

### 1.1 Μυθοπλασία
###### [Terms [C110](#terms-c110)]

To TheBlues.gr δημοσιεύει μικρές ή και μεγαλύτερες ιστορίες που ανήκουν στην σφαίρα της μυθοπλασίας, στις παρακάτω κατηγορίες του ιστότοπου:

#### 1.1.1 [TheRedHotBluez](https://thebluez.gr/category/the-redhotbluez/)
###### [Terms [C111](#terms-c111)]

Η κατηγορία *TheRedHotBluez* φιλοξενεί ερωτικές ιστορίες σε όλο τους το φάσμα. Στην εν λόγω κατηγορία μπορείτε να βρείτε από ανάλαφρες «ροζ» ιστορίες έως και πολύ σκληρά πορνογραφήματα. 

Ο δημιουργός θα πρέπει να γνωρίζει πως οι ιστορίες αυτής της κατηγορίας, **δεν** δημοσιεύονται στις σελίδες μας στα κοινωνικά δίκτυα, καθώς το περιεχόμενό τους είναι αντίθετο με τους όρους χρήσης και τα standard των κοινωνικών δικτύων.

#### 1.1.2 [FantasticBluez](https://thebluez.gr/category/fantastic-bluez/)
###### [Terms [C112](#terms-c112)]

Η κατηγορία *FantasticBluez* φιλοξενεί ιστορίες που ανήκουν στην λογοτεχνία του φανταστικού, του υπερφυσικού, της επιστημονικής φαντασίας κλπ.

#### 1.1.3 [The TerrorBluez!](https://thebluez.gr/category/terror/)
###### [Terms [C113](#terms-c113)]

Η κατηγορία *The TerrorBluez!* φιλοξενεί ιστορίες τρόμου, που ενδέχεται να ανήκουν και στην σφαίρα του φανταστικού. 

Το περιεχόμενο ορισμένων ιστοριών μπορεί να είναι τρομακτικό, αηδιαστικό ή φρικιαστικό για κάποιους αναγνώστες κι έτσι συνίσταται στους αναγνώστες μας να αποφεύγουν τα κείμενα αυτής της κατηγορίας, αν δεν τους αρέσουν οι ιστορίες τρόμου. 

Ο δημιουργός θα πρέπει να γνωρίζει πως οι ιστορίες της συγκεκριμένης κατηγορίας, δημοσιεύονται στις σελίδες που διαχειρίζεται ο ιστότοπος στα κοινωνικά δίκτυα με *trigger warning* **«ΠΡΟΣΟΧΗ: ΚΕΙΜΕΝΟ ΤΡΟΜΟΥ»**

#### 1.1.4 [MysteryBluez](https://thebluez.gr/category/mystery/)
###### [Terms [C114](#terms-c114)]

Η κατηγορία *MysteryBluez* φιλοξενεί αστυνομικές ιστορίες και ιστορίες μυστηρίου οι οποίες δεν ανήκουν στην σφαίρα του τρόμου.

#### 1.1.5. [The BabyBluez](https://thebluez.gr/category/fairytales/)
###### [Terms [C115](#terms-c115)] 

Η κατηγορία *The BabyBluez* φιλοξενεί παιδική λογοτεχνία και παραμύθια για παιδιά και ενήλικες.

#### 1.1.6. [The BlueBluez](https://thebluez.gr/category/stories/)
###### [Terms [C116](#terms-c116)]

Η κατηγορία *The BlueBluez* φιλοξενεί ιστορίες μυθοπλασίας που δεν μπορούν να ενταχθούν σε καμία από τις παραπάνω κατηγορίες.

### 1.2 Αρθρογραφία
###### [Terms [C120](#terms-c120)]

Το TheBluez.gr δημοσιεύει αρθρογραφία η οποία ανήκει στις παρακάτω κατηγορίες:

#### 1.2.1. [The FunnyBluez](https://thebluez.gr/category/funny/)
###### [Terms [C121](#terms-c121)]

Η κατηγορία *The FunnyBluez* φιλοξενεί χιουμοριστική και σατιρική αρθρογραφία.

#### 1.2.2. [The BluezMommies](https://thebluez.gr/category/mommies/)
###### [Terms [C122](#terms-c122)]

Η κατηγορία *The BluezMommies* φιλοξενεί αρθρογραφία με θέμα την γονεϊκότητα και ιστορίες μαμάδων

#### 1.2.3. [HistoricBluez](https://thebluez.gr/category/historic/)
###### [Terms [C123](#terms-c123)]

Η κατηγορία *HistoricBluez* φιλοξενεί ιστορική αρθρογραφία.

#### 1.2.4. [The BluezExperiences](https://thebluez.gr/category/experiences/)
###### [Terms [C124](#terms-c124)]

Η κατηγορία *The BluezExperiences* φιλοξενεί πραγματικές ιστορίες αναγνωστών ή και μόνιμων συντακτών, σε μορφή ημερολογίου (weblog / blog).

#### 1.2.5. [The BluezVoices](https://thebluez.gr/category/thebluez-voices/)
###### [Terms [C125](#terms-c125)]

Η κατηγορία *The BluezVoices* φιλοξενεί κοινωνική αρθρογραφία και αρθρογραφία που δεν εμπίπτει σε καμία από τις παραπάνω κατηγορίες

### 1.3 Σειρές ιστοριών
###### [Terms [C130](#terms-c130)]

Στην κατηγορία [The BluezSerials](https://thebluez.gr/category/serials/) δημοσιεύονται μεγαλύτερες ιστορίες, σε συνέχειες. Κάθε έργο ανήκει σε μια υποκατηγορία με τον τίτλο του έργου, ώστε να είναι ευκολότερη η πρόσβαση στον αναγνώστη.

Ο ιστότοπος δημοσιεύει ιστορίες σε συνέχειες, **μόνο** από τα μέλη της μόνιμης συντακτικής ομάδας. Εάν επιθυμείτε να δημοσιεύσετε τις ιστορίες σας – είτε αυτοτελείς που ανήκουν σε μία σειρά, είτε σε κεφάλαια – θα πρέπει να έρθετε σε συνεννόηση με την ομάδα επιμέλειας του TheBluez.gr ώστε να διαπιστώσουμε εάν κάτι τέτοιο είναι εφικτό.

## 2. Μη αποδεκτά είδη κειμένων
###### [Terms [C200](#terms-c200)]

Το TheBluez.gr δεν θα δημοσιεύσει ποτέ κείμενα τα οποία παραβαίνουν τους παρακάτω όρους:

### 2.1 Πολιτικό Περιεχόμενο
###### [Terms [C210](#terms-c210)]

Υπάρχουν αμέτρητες σελίδες πολιτικής αρθρογραφίας και το TheBluez.gr δεν είναι μία από αυτές. Το TheBluez.gr είναι ιστότοπος που προάγει την δημιουργική γραφή, χωρίς πολιτικές, χρώματα, κόμματα και ιδεολογίες και ο δημιουργός θα πρέπει εκ των προτέρων να γνωρίζει, ότι το πολιτικό κείμενο **δεν** ανήκει στο TheBluez.gr

Παρ' όλα αυτά, το TheBluez.gr μπορεί να κάνει εξαιρέσεις και να δεχτεί κείμενα τα οποία **εμπεριέχουν** πολιτικό ύφος στις παρακάτω περιπτώσεις:

   + 2.1.1 [Ιστορίες μυθοπλασίας](#terms-c110) όπου το πολιτικό στοιχείο εξυπηρετεί την πλοκή της ιστορίας, **εάν** ο δημιουργός δεν προπαγανδίζει υπέρ ή κατά μιας ή περισσότερων ιδεολογιών. Κείμενα μυθοπλασίας με πολιτική προπαγάνδα δεν θα γίνονται αποδεκτά.
   + 2.1.2 [Ιστορική αρθρογραφία](#terms-c123). Ενα κείμενο ιστορικής αρθρογραφίας (φερ' ειπείν ένα άρθρο που αναλύει τα έργα και τις ημέρες των ερυθρών Χμερ) είναι απολύτως αποδεκτό ακόμη και έαν ασκεί κριτική σε ένα καθεστώς. Ακόμη και σε αυτή την κατηγορία η πολιτική προπαγάνδα απαγορεύεται.
   
### 2.2 Ρατσιστικό ή ομοφοβικό περιεχόμενο / ύφος
###### [Terms [C220](#terms-c220)]

Στο TheBluez.gr δεν δεχόμαστε κείμενα τα οποία έχουν ρατσιστικό ή ομοφοβικό περιεχόμενο ή/και ύφος. Κείμενα με τέτοιο περιεχόμενο και ύφος θα απορρίπτονται αβλεπί χωρίς να ενημερώνεται ο δημιουργός τους. Ο δημιουργός που παραβαίνει κατ' εξακολούθηση τον συγκεκριμένο όρο, θα στερείται το δικαίωμα υποβολής κειμένων στον ιστότοπο και τα ήδη δημοσιευμένα έργα του, θα αποδημοσιεύονται.

Γνωρίζοντας ότι ο ρατσισμός και η ομοφοβία είναι ριζωμένα βαθιά μέσα στην κοινωνία, είμαστε αρκετά ελαστικότεροι με τις ιστορίες μυθοπλασίας, τόσο ως προς το ύφος τους, όσο και ως προς το περιεχόμενο, καθώς συχνά συναντάμε «ήρωες» που έχουν τέτοιες καταβολές ή συμπεριφορές. Παρ' όλα αυτά ο δημιουργός θα πρέπει να είναι εξαιρετικά προσεκτικός με το μήνυμα που θέλει να περάσει ή με την επίγευση που θα αφήσει η ιστορία στον αναγνώστη. 

### 2.3 Κείμενα μίσους
###### [Terms [C230](#terms-c230)]

To TheBluez.gr δεν δημοσιεύει κείμενα μίσους τα οποία στοχεύουν οποιοδήποτε άτομο ή οποιαδήποτε κοινωνική ομάδα. 

Ο δημιουργός που θα παραβεί έστω και μία φορά τον συγκεκριμένο όρο, θα στερείται το δικαίωμα υποβολής κειμένων στον ιστότοπο και τα ήδη δημοσιευμένα έργα του στο TheBluez.gr θα αποδημοσιεύονται. 

### 2.4 Κείμενα που προσβάλλουν ή διασύρουν
###### [Terms [C240](#terms-c240)]

To TheBluez.gr δεν δημοσιεύει κείμενα τα οποία έχουν σκοπό να διασύρουν ή να προσβάλλουν υπαρκτά πρόσωπα. 

Τα κείμενα που ανήκουν στην σφαίρα της μυθοπλασίας δεν είναι δυνατό να διασύρουν ή να προσβάλλουν υπαρκτά πρόσωπα, καθώς οι καταστάσεις που διαδραματίζονται σε αυτά, είναι εξ' ολοκλήρου δημιουργήματα της φαντασίας του δημιουργού τους.

Ο δημιουργός που θα παραβεί έστω και μία φορά τον συγκεκριμένο όρο, θα στερείται το δικαίωμα υποβολής κειμένων στον ιστότοπο και τα ήδη δημοσιευμένα έργα του στο TheBluez.gr θα αποδημοσιεύονται. 

### 2.5 Εξαιρετικά ακραίο, εξτρεμιστικό, παράνομο ή προσηλυτιστικό περιεχόμενο 
###### [Terms [C250](#terms-c250)]

To TheBluez.gr **δεν** δημοσιεύει αρθρογραφία η οποία έχει σκοπό να φέρει τον αναγνώστη αντιμέτωπο με εξαιρετικά ακραίο, εξτρεμιστικό, παράνομο ή προσηλυτιστικό περιεχόμενο. 

Ενδεχομένως να μην δημοσιεύσουμε κείμενα τα οποία ανήκουν στην σφαίρα της μυθοπλασίας, εάν κρίνουμε ότι το περιεχόμενο ή το ύφος τους είναι εξαιρετικά ακραία για να δημοσιευτούν στην σελίδα μας.

### 2.6 Δελτία Τύπου
###### [Terms [C260](#terms-c260)]

Το TheBluez.gr είναι ιστότοπος δημιουργικής γραφής και όχι blog που δημοσιεύει ή προμοτάρει εκδηλώσεις, έργα τέχνης, βιβλία, συναυλίες, κλπ. 

Εάν χρειάζεστε την στήριξή μας, όσον αφορά την προβολή οποιασδήποτε εκδήλωσης, παρακαλούμε μην χρησιμοποιείτε την φόρμα υποβολής κειμένων ώστε να στείλετε το δελτίο τύπου σας και μην παραθέτετε υπερσυνδέσμους (hyperlinks). 

[Επικοινωνήστε μαζί μας](https://thebluez.gr/epikoinonia/) έτσι ώστε να βρούμε τον καλύτερο και καταλληλότερο τρόπο για να σας βοηθήσουμε.

### 2.7 Ειδήσεις
###### [Terms [C270](#terms-c270)]

Το TheBluez.gr δεν είναι σε καμία απολύτως περίπτωση ειδησεογραφικός ιστότοπος και τα περιεχόμενά του δεν μπορούν να θεωρηθούν ειδήσεις. Δεν δεχόμαστε κείμενα τα οποία περιγράφουν τρέχουσες εξελίξεις με την μορφή είδησης ή είναι ειδήσεις, σε καμία κατηγορία αρθρογραφίας. 

### 2.8 Παραληρηματικός λόγος
###### [Terms [C280](#terms-c280)]

Δεν δημοσιεύουμε τυχαίες σκέψεις, κείμενα χωρίς συνοχή ή παραληρηματικό λόγο που δεν εμπίπτουν ούτε στην κατηγορία της μυθοπλασίας, ούτε στην κατηγορία της αρθρογραφίας. 

### 2.9 Ποίηση
###### [Terms [C290](#terms-c290)]

Το TheBluez.gr δεν δημοσιεύει κανένα είδος ποίησης και ο δημιουργός θα πρέπει να το γνωρίζει πριν υποβάλλει το έργο του προς εξέταση δημοσίευσης. Υπάρχουν πάρα πολλοί ιστότοποι οι οποίοι ασχολούνται με την συγκεκριμένη τέχνη και το TheBluez.gr δεν είναι ένας από αυτούς. Παρακαλούμε όπως επισκεφθείτε τους παρακάτω ιστότοπους:

 + [frear](https://frear.gr)
 + [θρακα](https://thraca.gr)
 + [τοβιβλιο.net](https://tovivlio.net/)

### 2.10 Σενάρια ταινιών μικρού ή μεγάλου μήκους
###### [Terms [C2Α0](#terms-c2Α0)]

Το TheBluez.gr δεν δημοσιεύει σενάρια για ταινίες μικρού η μεγάλου μήκους σε καμία μορφή.

### 2.11 Θεατρικά έργα
###### [Terms [C2Β0](#terms-c2Β0)]
Το TheBluez.gr δεν δημοσιεύει θεατρικά έργα σε καμία μορφή.

### 2.12 Απόρριψη κειμένων
###### [Terms [C2C0](#terms-c2C0)]

Κείμενα τα οποία υποβάλλονται στον ιστότοπο, τα οποία ανήκουν στις παραπάνω κατηγορίες, θα απορρίπτονται χωρίς να ενημερώνεται ο δημιουργός για την απόρριψη του έργου του.

Οι δημιουργοί που κατ' εξακολούθηση παραβαίνουν τους όρους αυτής της ενότητας, θα στερούνται το δικαίωμα υποβολής κειμένων στον ιστότοπο και τα ήδη δημοσιευμένα κείμενά τους, θα αποδημοσιεύονται από τις σελίδες μας.

## 3. Προϋποθέσεις για την δημοσίευση κειμένων
###### [Terms [C300](#terms-c300)]

### 3.1 Έκταση κειμένων
###### [Terms [C310](#terms-c310)]

Τα κείμενα που ανήκουν στην σφαίρα της [αρθρογραφίας](#terms-c120) θα πρέπει να απαρτίζονται από 500 έως και 1.000 λέξεις.

Τα κείμενα που ανήκουν στην σφαίρα της [μυθοπλασίας](#terms-c110) θα πρέπει να απαρτίζονται από 1.000 έως και 2.000 λέξεις.

Στα παραπάνω δεν συμπεριλαμβάνονται:
   + Ο τίτλος ή/και ο υπότιτλος του κειμένου
   + Το όνομα ή και το ψευδώνυμο του δημιουργού
   + Τυχόν σημειώσεις που υπάρχουν στο κείμενο και απευθύνονται προς την ομάδα επιμέλειας
   
Μεγαλύτερα κείμενα είναι δυνατό να δημοσιευτούν μόνο κατόπιν συνεννοήσεως με την ομάδα επιμέλειας του ιστότοπου.

Κείμενα τα οποία δεν τηρούν το όριο της έκτασης, θα απορρίπτονται χωρίς ενημέρωση του δημιουργού.

Από τα παραπάνω όρια εξαιρούνται τα μέλη της μόνιμης συντακτικής ομάδας του ιστότοπου, που έχουν δικαίωμα να υποβάλλουν μεγαλύτερα κείμενα ή ακόμη και κείμενα σε συνέχειες.
### 3.2 Αυτοτέλεια κειμένων
###### [Terms [C320](#terms-c320)]

Το κείμενό σας θα πρέπει να έχει αρχή, μέση και τέλος και να είναι αυτοτελές.

Κείμενα τα οποία δεν έχουν τέλος θα απορρίπτονται.

Κείμενα τα οποία φέρουν την ένδειξη συνεχίζεται ή ανήκουν σε σειρά ιστοριών ή είναι γραμμένα σε κεφάλαια και υποβάλλονται χωρίς να έχετε έρθει σε συνεννόηση με την ομάδα επιμέλειας, θα απορρίπτονται.

### 3.3 Πρωτοτυπία κειμένων, Λογοκλοπή & Καταπάτηση πνευματικής ιδιοκτησίας
###### [Terms [C330](#terms-c330)]

Το TheBluez.gr δέχεται μόνο πρωτότυπα και αδημοσίευτα κείμενα προς δημοσίευση. Κείμενα τα οποία έχουν δημοσιευτεί σε άλλο ιστότοπο, blog, κοινωνικό δίκτυο, περιοδικό, βιβλίο ή, γενικότερα, σε οποιοδήποτε άλλο μέσο, θα απορρίπτονται.

Σπάνια και μόνο κατόπιν συμφωνίας με την διαχείριση του ιστότοπου είναι δυνατό να αναδημοσιεύουμε κείμενά σας τα οποία έχουν δημοσιευτεί σε κάποιο άλλο μέσο. Για την αναδημοσίευση θα πρέπει να παρέχετε αποδείξεις για την πατρότητα των έργων σας.

Ελέγχουμε κάθε κείμενο που λαμβάνουμε και σε περίπτωση παραβίασης των παραπάνω όρων, το κείμενο θα απορρίπτεται και ο δημιουργός θα στερείται το δικαίωμα υποβολής κειμένων στον ιστότοπο.

Δεν δεχόμαστε κείμενα άλλων δημιουργών, αυτούσια ή παραποιημένα, τα οποία ψευδώς υπογράφει ο αποστολέας τους. Η λογοκλοπή είναι λόγος στέρησης του δικαιώματος υποβολής κειμένων στον ιστότοπο.

Αν και ελέγχουμε κάθε κείμενο που φτάνει στα χέρια μας, για πιθανή λογοκλοπή, ενδέχεται να δημοσιεύσουμε κάποιο κείμενο που ψευδώς το υπογράφει ο αποστολέας του, ως δημιουργός του κειμένου. Στην περίπτωση που εντοπίσετε κάποιο περιστατικό λογοκλοπής στον ιστότοπό μας, παρακαλώ [επικοινωνήστε](https://thebluez.gr/epikoinonia/) άμεσα μαζί μας.

### 3.4 Γλώσσα, Ορθογραφία και Συντακτικό
###### [Terms [C340](#terms-c340)]

Το TheBluez.gr δημοσιεύει κείμενα τα οποία είναι γραμμένα στα ελληνικά ή, σπανιότερα, σε κάποια διάλεκτο της ελληνικής.

Έαν το κείμενό σας είναι γραμμένο σε κάποια διάλεκτο της ελληνικής ή κάνει εκτενή χρήση κάποιας διαλέκτου, επικοινωνήστε μαζί μας πριν την υποβολή του, ώστε να προνοήσουμε για την επιμέλεια του κειμένου σας.

Κείμενα τα οποία είναι γραμμένα σε greeklish ή κάνουν χρήση greeklish χωρίς να υπάρχει ιδιαίτερος λόγος, θα απορρίπτονται.

Κείμενα τα οποία κάνουν χρήση του πολυτονικοῦ συστήματος, θα απορρίπτονται.

Δεν λαμβάνουμε υπ’ όψιν κείμενα τα οποία στερούνται βασικής ορθογραφικής επιμέλειας. Προτείνουμε την χρήση του [online ορθογράφου](http://www.neurolingo.gr/en/online_tools/speller) και του [βικιλεξικού](https://el.wiktionary.org/).

Όσον αφορά την ορθογραφία των κειμένων σας, θα σας παρακαλούσαμε να δώσετε προσοχή στα παρακάτω:
  + Δεν υπάρχει κ. Υπάρχουν τα και & κι. Το κι συνηθίζεται στην λογοτεχνία όταν ακολουθεί λέξη με φωνήεν, το οποίο, παλιότερα θα το συναντούσατε ώς κ’
  + Εάν η πρόταση / ερώτηση δεν είναι στα αγγλικά, μην χρησιμοποιείτε το αγγλικό ερωτηματικό (?). ¿Entiendes?
  + Ελληνικά εισαγωγικά είναι τα « και », και, σπανιότερα τα “ και ”. Μην χρησιμοποιείτε τα σύμβολα μικρότερο από (<) μεγαλύτερο από (>), απόστροφο (‘), δασεία (`) ή τόνο(΄).
  + Τα αριθμητικά καλό είναι να γράφονται ολογράφως. Κείμενα τα οποία έχουν προτάσεις όπως «είχα 1 σκύλο που τον φώναζαν Μαξ», θα απορρίπτονται.
  + Το ίδιο ισχύει και για τις ώρες. Μπορείτε να τις γράφετε είτε ολογράφως, είτε στην σύντομη μορφή τους, π.χ. 22:13
  + Δεν δεχόμαστε κείμενα με κομμένες λέξεις / διαδικτυακή γραφή. Κείμενα τα οποία αντί για δηλαδή, γιατί, κάπου γράφουν *δλδ*, *γτ*, *κπ* θα απορρίπτονται.
  + Κείμενα τα οποία καταχρώνται τα σημεία στίξης θα απορρίπτονται. Δεν υπάρχουν δύο τελείες ούτε εφτά τελείες. Υπάρχει η τελεία (.) και τα αποσιωπητικά (…). Επίσης θα απορρίπτονται κείμενα τα οποία καταχρώνται τα αποσιωπητικά.
  + Κείμενα τα οποία δεν είναι τονισμένα, θα απορρίπτονται. Υπάρχουν λέξεις που γράφονται με τον ίδιο τρόπο, αλλά όταν τονίζονται σε άλλη συλλαβή, αλλάζει εντελώς το νόημά τους (μαλακά – μαλάκα).
  
Τα κείμενά σας θα πρέπει να είναι παραγραφοποιημένα. Οι παράγραφοι είναι σημαντικό διαρθρωτικό στοιχείο για την οργάνωση του κειμένου.

Τα κείμενά σας θα πρέπει να έχουν περάσει από μια βασική συντακτική επιμέλεια. Ασύντακτα κείμενα, χωρίς συνοχή, θα απορρίπτονται.

Η ομάδα επιμέλειας του TheBluez.gr διατηρεί το δικαίωμα ορθογραφικής και συντακτικής διόρθωσης και διάρθρωσης του κειμένου. Η υποβολή κειμένου στον ιστότοπο προϋποθέτει την αποδοχή αυτού του όρου.

### 3.5 Πνευματικά δικαιώματα
###### [Terms [C350](#terms-c350)]

Τα πνευματικά δικαιώματα κάθε έργου, ανήκουν αποκλειστικά και μόνο, στον δημιουργό του.

Με την υποβολή του έργου σας, δίνετε στο TheBluez.gr την συγκατάθεσή σας ώστε να δημοσιεύσει το κείμενό σας, τόσο στον ιστότοπο όσο και στα μέσα κοινωνικής δικτύωσης, αλλά και να το παρέχει προς δημοσίευση σε συνεργαζόμενους ιστότοπους.

Διατηρείτε το δικαίωμα να μας ζητήσετε, για οποιονδήποτε λόγο ή άνευ λόγου, την διαγραφή του κειμένου σας από τον ιστότοπο, εάν δεν επιθυμείτε πια την φιλοξενία του στο TheBluez.gr.

Για την διαγραφή του κειμένου σας από τον ιστότοπο θα πρέπει να [επικοινωνήσετε](https://thebluez.gr/epikoinonia/) μαζί μας. Στην φόρμα επικοινωνίας θα πρέπει να εισάγετε την διεύθυνση email που χρησιμοποιήσατε κατά την αποστολή του κειμένου, ώστε να επαληθεύσουμε την ταυτότητά σας. 

Με την υποβολή του κειμένου σας συναινείτε με την εμφάνιση διαφημίσεων περιμετρικά ή/και εν μέσω του κειμένου.

### 3.6 Στοιχεία αποστολέα
###### [Terms [C360](#terms-c360)]

Τα κείμενα θα πρέπει να είναι ενυπόγραφα με το πραγματικό σας όνομα και το email επικοινωνίας σας θα πρέπει να είναι έγκυρο. Κείμενα τα οποία έρχονται από ανώνυμους αποστολείς ή αποστολείς που δεν μας παρέχουν κατ’ ελάχιστο το ονοματεπώνυμό τους καθώς και μια έγκυρη διεύθυνση ηλεκτρονικού ταχυδρομείου, θα απορρίπτονται χωρίς καμία ενημέρωση του δημιουργού.

Σε αυτό το σημείο θα πρέπει να τονιστεί ότι δεν δεχόμαστε κείμενα τα οποία συνοδεύονται από διεύθυνση email που παρέχεται από υπηρεσία προσωρινών και αναλώσιμων διευθύνσεων email.

Είναι δυνατό να δημοσιευτεί το κείμενό σας με κάποιο ψευδώνυμο δικής σας επιλογής. Εάν το επιθυμείτε, θα πρέπει να μας το υποδείξετε, συμπληρώνοντας στην φόρμα υποβολής κειμένου, το πεδίο «Ονοματεπώνυμο ή ψευδώνυμο».

Δεν κοινοποιούμε σε κανέναν τα πραγματικά σας στοιχεία, εκτός εάν συντρέχουν ποινικοί ή άλλοι εξαιρετικά σοβαροί λόγοι.

### 3.7 Αποποίηση ευθυνών
###### [Terms [C370](#terms-c370)]

Το TheBluez.gr δεν είναι δημιουργός περιεχομένου, αλλά το μέσο το οποίο δημοσιεύει περιεχόμενο και σε καμία περίπτωση δεν μπορεί να θεωρηθεί υπεύθυνο για το περιεχόμενο που δημοσιεύει.  Το TheBluez.gr δεν ασπάζεται, συμφωνεί, υιοθετεί ή προωθεί τις απόψεις των κειμένων τα οποία δημοσιεύει. 

Ο δημιουργός θα πρέπει να γνωρίζει ότι φέρει την αποκλειστική ευθύνη για τα γραφόμενά του, με ό,τι αυτό συνεπάγεται. 

### 3.8 Λοιποί όροι
###### [Terms [C380](#terms-c380)]

Διατηρούμε το δικαίωμα απόρριψης κειμένων κατά την κρίση μας, αν κρίνουμε ότι δεν είναι κατάλληλα για δημοσίευση στον ιστότοπο, αν δεν συνάδουν με την θεματολογία μας, ή εάν το ύφος ή το περιεχόμενό τους δεν αρμόζουν στο ύφος και το περιεχόμενο του ιστότοπου.

Η διεύθυνση αλληλογραφίας σας θα πρέπει να είναι έγκυρη, καθώς συχνά χρειάζεται να επικοινωνήσουμε μαζί σας για θέματα που αφορούν το κείμενο.

Δεν δεχόμαστε κείμενα για δημοσίευση μέσω μηνυμάτων στο Facebook ή σε email.

Όλα τα κείμενα, πέραν εκείνων που προέρχονται από τα μέλη της μόνιμης συντακτικής ομάδας του TheBluez.gr, δημοσιεύονται με την επισήμανση TheBluez.gr Guest και η υπογραφή του δημιουργού, τοποθετείται στην αρχή ή/και στο τέλος του κειμένου.

Κείμενα τα οποία δεν έχουν δημοσιευτεί στο TheBluez.gr ένα (1) μήνα μετά την αποστολή τους, να θεωρούνται απορριφθέντα.

Καθώς η συμμετοχή στον ιστότοπο γίνεται σε εθελοντική βάση, **δεν πραγματοποιείται καμία απολύτως οικονομική συναλλαγή όσον αφορά τις δημοσιεύσεις των κειμένων**. Το TheBluez.gr δεν θα σας ζητήσει ποτέ οποιοδήποτε αντάλλαγμα για να δημοσιεύσει το κείμενό σας, ούτε και θα δεχτεί κάποιο αντάλλαγμα για να δημοσιεύσει κείμενο το οποίο έχει απορριφθεί. Αντίστοιχα, οι δημιουργοί που συμμετέχουν με τα κείμενά τους στον ιστότοπο, εθελοντικά, **συμφωνούν ανεπιφύλακτα ότι δεν θα έχουν καμία απολύτως οικονομική αξίωση από τον ιστότοπο, ιδιαίτερα όσον αφορά τυχόν έσοδα που μπορεί να προκύψουν από διαφημίσεις που προβάλλονται περιμετρικά ή/και εν μέσω των κειμένων τους**.
